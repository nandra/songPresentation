
Už som dosť pracoval
pre teba, hriešniku,
za tri a tridsať liet
ó, môj protivníku.
Pôjdem, pôjdem
do Jeruzalema,
kde ma ukrižuje
toto ľudské plemä. 

Nebudem viac učiť,
prestanem už kázať,
tým ľuďom bezbožným
sväté slovo hlásať;
už je darmo,
len vy so mnou poďte,
učeníci moji,
večeradlo strojte. 

S vami tu ešte raz
za stôl sa posadím,
chlieb v telo svoje dnes,
víno v krv premením;
na pamiatku
svojho umučenia
smrť podstúpiť musím
pre cenu spasenia. 

Kam sa mám obrátiť?
Judáš ma už zrádza,
môj vlastný učeník
vojakov privádza.
Tí ma nájdu
v záhrade sa modliť
a krvou pre sveta
spasenie sa potiť. 

Vtedy, keď Judáša
ústa ma bozkali,
zástupy žoldnierov
ruky mi zviazali.
Povrazmi ma
ukrutne zväzujú,
necitne strkajú,
na zem ma zhadzujú. 

Ach, na smrť vydali
už syna božieho,
plač, duša kresťanská,
pre Pána dobrého!
Sväté nohy
už pod ním klesajú,
a keď nemôže vstať,
kati ho sácajú. 

V tento čas, kresťania,
konajte pokánie,
môžeme obsiahnuť
božie zmilovanie.
Umri s Kristom,
opusť zlé žiadosti,
dočkáš sa vzkriesenia
i nebies radosti.