
Pred trón lásky tvojej,  Bože,
s dôverou si kľakáme,
láska tvoja všetko zmôže,
v nej my spásu hľadáme.
Otče, pre smrť svojho Syna,
ktorého dnes chceme ctiť,
daj, nech zmizne naša vina,
daj v milosti tvojej žiť. 

Sláva večná Pánu slávy,
celý svet ho oslavuj
a tak všade pokoj stály pozemčanov oblažuj.
Ráč udeliť, Otče večný,
pre kríž Syna drahého,
zásluh poklad nekonečný
mocou Ducha Svätého. 

Ó preblahé sväté slová,
slová lásky, zmierenia,
v ktorých svitla doba nová
 slobody a spasenia!
Vám podľahli bludy, klamy,
zloba, krivda, neprávosť,
ó víťazte aj nad nami,
nech nás vodí pravá čnosť. 

Chválu, vďaku vzdávame ti,
Bože, za tú dobrotu,
že nám svetlo viery svieti
ku pravému životu;
keď tmy, tône smrti tlačia
ešte toľké národy,
nám púť k nebu istú značia
Cirkvi svätej návody. 

Čo ku chlebu, vínu, dáme,
Pane, v obeť za seba?
Vlastného my
nič nemáme,
všetko máme od teba.
A tak teda dary tvoje
v obetu ti kladieme,
utíš naše nepokoje,
daj nám večné spasenie. 

Tebe, Pane, neba zbory
stále »Svätý« spievajú,
ó nech s nimi všetky tvory
slávu tvoju hlásajú.
I my teda povznášame
hlasy chvály ku nebu
a čnosťou sa domáhame
zrieť tam božiu velebu. 