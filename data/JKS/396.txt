

Pozdravujeme ťa,
Patrónka Slovenska,
Sedembolestná Matička,
našej zeme si Patrónka,
naša dobrá Matka! 

K tebe nás priviedli
apoštoli viery
svätý Cyril,
svätý Metod,
keď pohanstva
ťažkých nehôd
zbavili nás vtedy. 

Národ slovenský ťa
už oddávna volá
Patrónkou
svojej krajiny,
veď ho neochránil iný,
len ty, tvoja ruka. 

Tys' nás ochránila,
keď turecká sila
dobýjala naše hory,
a v krvavom,
hroznom boji
ty si pri nás stála.

Pomáhala si nám
ochrániť Boží chrám,
keď zo srdca
vieru Krista
i teba, vziať,
Panna čistá,
nežičlivci chceli. 

Mocná Panovnica
a Orodovnica,
k tebe oči
obraciame,
ruky svoje
tu spíname
za stratené deti. 

Tvoje deti v svete
zo slovenskej zeme
ďaleko zašli
za chlebom,
robia v pote
každodennom, národu vzdialení. 

Vypros im pomoci,
žehnaj vo dne,
v noci a zachovaj
ich vo viere
keď nepriateľ im
ju berie,
pomáhaj im v boji. 

Naša dobrá Matka,
Patrónka Slovenska,
tebe národ porúčame,
svoje srdcia
oddávame,
tebe žiť, mrieť
chceme. 

Pozdravujeme ťa,
Patrónka Slovenska,
Sedembolestná Matička,
našej zeme si Patrónka,
naša dobrá Matka! 