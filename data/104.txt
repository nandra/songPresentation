
Pán časov, Bože milý,
tebe sa klaniame.
Ku koncu rok sa chýli,
vrúcne ťa vzývame. 
Buď vždycky oslávené
tvoje sväté meno,
žes' každého z nás 
chránil roku skončeného. 

Nesmierne dobrodenia
ty si nám podával,
od mnohého súženia
často zachovával.
Ó prijmi cit vďačnosti
za dary milosti;
a prijmi vždycky k sebe
naše vzdychy k tebe. 

Hľaď, Otče náš, na synov
pred tebou kľačiacich, 
odpustenie zlých činov
skrúšene prosiacich;
zmy, Pane náš nevinný,
z nás hriešne počiny
a z lásky svojej stálej
veď nás aj naďalej. 