
Aké to svetlo
odrazu zlietlo
ponad nás?
[:Aký to bájný,
neobyčajný
počuť hlas?:] 

Badáme všetci,
podivné veci
dejú sa.
[:Čudesné žiare
tu cez chotáre
stelú sa.:] 

A tú tvár jasnú,
úžasné krásnu
vidíte?
[:Či, bratia, i vy
strach úzkostlivý
cítite?:] 

Ó, neľakaj sa,
pastierska chasa,
s vami Pán!
[:Ja, anjel jeho,
blaha všetkého,
spievam vám.:] 

Dnes objavil sa,
dnes narodil sa
Spasiteľ.
[:Váš a celého
rodu veľkého
Tešiteľ.:] 

Hľa, tu blesk jasný,
tam plod prekrásny
v jasličkách.
[:Dieťa, Syn Boží,
na sene leží
v plienočkách.:] 

Nuž ta sa majme,
ta pospiechajme,
druhovia,
[:kde poletujú
a prespevujú
duchovia.:] 

Ó milé Dieťa,
preradostne
ťa vítame,
[:jak vteleného
Syna Božieho
vzývame.:] 

Prijmi tie skromné,
lež vďakou hojné,
darčeky,
[:že sme tvojimi,
sme blaženými
naveky.:] 