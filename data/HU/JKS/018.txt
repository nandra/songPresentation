
Pán Boh všemohúci,
Sudca náš budúci,
poslal posla svojho,
posla prekrásneho
ku Panne Márii. 

Meno má Gabriel
vznešený archanjel,
z dvora nebeského,
z chóru anjelského,
posol najslávnejší. 

Zvestoval on Panne
veci neslýchané;
vravel v Božom mene
reči utešené
pre celý hriešny svet. 

Zdravas', buď Mária,
prekrásna ľalia,
zdravas', svätá Panna,
Bohom požehnaná,
ty medzi ženami.

Vidiac archanjela
preľakla sa celá.
Panna pozdravená,
veľmi zadivená
stála tu pokorne. 

Anjel ju pozdravil:
Pán Boh ťa vyvolil,
počneš Jezu Krista
a porodíš čistá
Syna Najvyššieho. 

Ktorému Pán Boh dá
trón kráľa Dávida
a kraľovať bude
v celom svojom ľude,
ktorý ho miluje.

Vtedy pozdravená,
od Boha zvolená,
vraví odovzdane:
nech sa mi tak stane
podľa tvojho slova!