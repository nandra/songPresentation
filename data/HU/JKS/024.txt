
Veselo spievajme,
Boha Otca chváľme,
že nám Syna svojho
jednorodeného
celého dal k spáse
národa ľudského.

Z nebeskej výsosti
Boh v svojej milosti
poslal archanjela,
menom Gabriela,
aby nám zvestoval
príchod Spasiteľa. 

Anjel riekol Panne:
»Božie zmilovanie
skrz teba príde,
svet spasený bude,
staneš sa preslávnou
v celom svojom ľude. 

Mária zvolila,
takto hovorila:
»Staň sa vôľa Pána,
jemu odovzdaná
všetko chcem vyplniť,
o čo som žiadaná.« 

Tak skrze Máriu,
rajskú tú ľaliu,
Slovo sa počalo,
človekom sa stalo,
pretože nás, ľudí,
vrúcne milovalo. 