
Ráč ľahké odpočívanie umrelým dať, ó, Pane! Čuj v očistci ich vzdychanie a žiadosti skladané; tvári tvojej sú zbavení, teba vidieť žiadajú, by s tebou boli spojení, prosbu vrúcnu vzdávajú.

Ó, deň strachu a úzkosti, biedy, sĺz a súženia, ten deň hrôzy a žalosti, plaču, bôľu, kvílenia: keď vo svojej velebnosti príde Kristus súdiť nás, keď k súdu spravodlivosti pozve večný Sudca nás.

Obetu ti prinášame za dušičky úbohé, rodičov ti porúčame, bratov, sestry nebohé; všetkým, ktorí sa sužujú v očistcovej úzkosti, daj nech tvoju tvár poznajú tam v nebeskej radosti.

Ach, pohliadni na stvorenie, k zmilovaniu sa prikloň, Otče, Syna umučenie k zľutovaniu ťa nakloň; buď k zosnulým dobrotivý, prijmi ich do radosti, prosíme ťa aj my živí, posilňuj nás v úfnosti.

Svätý, svätý! prespevujme, svätý Boh na výsosti. Klaňajme sa a ďakujme jemu za tie štedrosti. Zbav múk duše zarmútené a zmierni ich trápenie, daj, nech ohňom očistené nájdu v nebi spasenie.