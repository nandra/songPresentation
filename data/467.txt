
Ó Bože a Otče dobrotivý, buď dušiam v očistci milostivý! 
Ach, zhliadni na hrozné ich mučenie a zošli 
im sladké poľahčenie! Skrze rany Syna svojho, ach, zbav ich trápenia prehrozného!

Ó Kriste náš, milý Vykupiteľ, ty si smrť ukrutnú pre ne trpel; ó dožič, by tvojej krvi cena dala im radosti vykúpenia.
Skrze rany Syna svojho, ach, zbav ich trápenia prehrozného


Ó Utešiteľ náš, Duchu Svätý v nebeských
daroch si prebohatý; udeľ im láskavo dar milosti, by s tebou bývali vo večnosti. Skrze rany Syna svojho, ach, zbav ich trápenia prehrozného

Buď, Mária, Matka dobrotivá, dušičkám 
v očistci milostivá! Ach, popros Ježiša, svojho Syna, by sa im zmazala všetka vina.
Skrze rany Syna svojho, ach, zbav ich trápenia prehrozného

Vy, anjeli boží a svätých zbor, k vám letí modlitba naša nahor: predneste Bohu tú vrúcnu žiadosť, by s vami obsiahli večnú radosť.
Skrze rany Syna svojho, ach, zbav ich trápenia prehrozného

Daj, odpočinutie im, 
ó Pane, a večné svetlo im daj žiadané: 
S Kristom blažene nech spočívajú, nech pokoj večnosti požívajú!
Skrze rany Syna svojho, ach, zbav ich trápenia prehrozného
